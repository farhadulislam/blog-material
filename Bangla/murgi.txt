 



একদিন বাল্যবন্ধু আসিফের ফোন! ফোন রিসিভ করতেই সজোরে "পিপিং" (আসিফ আমাকে পিপিং বলে ডাকে)

ঘটনা শুনেছিস?

আমি বললাম “না”


“মুরগীরে কুত্তায় কামড়াইছে !”

আমরা দুজনেই দুই সেকেন্ড এর নীরবতা মেনে নিলাম। আমি হেসে বললাম "আমাদের মুরগি?"

খানিকটা অভিযোগ কিছুটা হাস্স্যাত্মক সুরে বলল "এমন দুঃখের  সংবাদে তুই হাসছিস?"

বোধ করি, এমন  কথা শুনে পাঠককুলেরও হাসির উদ্রেক হওয়া স্বাভাবিক।

আমাদের ক্ষেত্রেও হয়েছে, তবে  খূব স্বাভাবিক ভাবে।যেন মুরগিকে কুকুর কামড় বসাতেই পারে।সারাদিন ঘেউ ঘেউ করে তো আর কুকুরগিরি চলে না।তবে এই মুরগি একজন মানুষ। যে পাখির ঠেং টুং আমরা চিবিয়ে খাই, তার আরেক জন খাদক।

আহ: হা বেচারা! 

মুরগি আমাদের স্কুল কলেজের একজন ঘনিষ্ঠ বন্ধু। তার আসল নাম প্রকাশ বোধ হয় সমীচীন হবে না। তবে শুধু এটুকু বলি, তার নাম টা  একজন শ্রদ্ধেয় গণিত শিক্ষকের দেয়া চতুর্থ কিংবা পঞ্ছম শ্রেণীতে। সেই থেকে আজ অব্দি সবাই ওকে মুরগি নাম চেনে, ডাকে। ঠিক মনে করতে পারছিনা ঠিক কি কারণে ওর এমন নাম দেয়া হয়। 

তবে আজ আমি পাখি মুরগি নিয়ে লিখব। ভদ্র, শান্ত স্বভাবের আমার বন্ধু মুরগি নিয়ে আরেক দিন লিখব।



বিলেতে আসার পর রান্নার গরজ যেদিন থেকে আমার কাধে এসে পড়ল সেদিন থেকেই মুরগির সাথে আমার অন্যরকম  পরিচয়।কোনো অভিমান নয়, বাস্তবতা স্বীকার করেই কথাগুলো বলছি।মুরগি খেতে যেমন হোক রান্না ভীষণ সহজ। কাটাকুটির ও ঝামেলা নেই বললেই চলে। মাংসের দোকানে বলে দিলেই ওরা ঠিকটাক মত ছুরি কাচি চালিয়ে টুকরো টুকরো করে দেয়। ব্যাস, মুরগি খতম এবার রান্না বান্না। শুধু পিয়াজ কাটার ঝামেলা।তাও হবেনা যদি কেউ আমার বিলাই-পাগল বন্ধু রকির মত আইসল্যান্ড (ব্রিটিশ সুপারমার্কেট: যেখানে ফ্রোজেন খাবার দাবার, শাক সবজি পাওযা যায়) থেকে কাটা পিয়াজ নিয়ে আসেন। সবকিছু ঠিকটাক মত থাকলে মুরগি রান্না শেষ হয় নিমিষেই।



এবার আসি খাওয়া প্রসঙ্গে। বিলেতের লন্ডন সহ অন্যান্য শহর গুলোতে যেখানে অবিবাহিত  ছাত্রদের বসবাস সেখানেই রান্নাঘরে, ফ্রিজে, খাবারের প্লেটে এই মুরগির অবস্থান। কারণ মূলত দুটো: রান্না ও প্রাপ্তিতে সহজলভ্যতা।তাই  কিছু কিছু বাসায় প্রায় প্রতিদিনই মুরগি রান্না হয়। বিরক্ত হয়ে কেউ কেউ বলে উঠে "ভাই, একদিন দেখবেন, আমাদের শরীরে পালক গজিয়েছে। আমরা মুরগির মত কক কক শব্দ করছি।" বলেই অট্ট হাসি|



এই গেল ঘরের মুরগির খবর। বাইরের মুরগির অবস্থান আরও ভয়াবহ। যত্রতত্র চিকেন আর চিপস এর দোকান। ডানে বায়ে সামনে পেছনে সবদিকে মুরগি কেন্দ্রিক ফাস্ট ফুড এর দোকান|



দোকানের বোর্ড, উইন্ডো, প্রোডাক্ট কার্ড কিংবা প্রাইস প্যানেল সর্বত্র নগ্ন মুরগির ছবি। হ্যাপি মুরগির লোগো। হ্যাপি দোকানি। হ্যাপি খদ্দের। আহ হা রে বেচারা মুরগি। 



মুরগি প্রসঙ্গে  স্কুলের সময়কার একটা কথা মনে পড়ছে। আমার মা অন্য সব মায়েদের মতই আমাকে শাক সবজি খাওয়াতে চাইতেন। আমার ছোট ভাই বোনরা খুব স্বাভাবিক ভাবে এই লতা পাতা গিলে ফেলত।(তখনকার চিন্তা ভাবনা অনুযায়ী, এখন তো জানি এই লতা পাতা শরীরের জন্য কতটা উপকারী! )

আমার ক্ষেত্রে যত আপত্তি।সবার আগে মাংসের দিকে হাত বাড়াতাম। শাক সবজি খেতে অনীহা প্রকাশ করতাম|খুব ছোটবেলা থেকেই  গরুর  মাংস আমার খুব প্রিয় ছিল। মুরগিও কম নয়।

তো পাতে একদিন শুধু সবজি দেখে আম্মু কে বলে বসি " আচ্ছা মা তুমি প্রতিদিন মুরগি রান্না করনা কেন ?"

আমার কথা শুনে আম্মা হেসে বলেন " বাবা প্রতিদিন কি আর মুরগি খাওয়া যায় ?"

সেদিন আমার অন্যায্য দাবি স্মৃতিতে মিলিয়ে  গেলেও বিধাতা বোধ হয় কবুল করেছিলেন। তা না হলে আমার এমন কত গুলো বছর যাবে কেন যখন খাবার বলতেই মুরগি আর মুরগি। ফাস্ট ফুড খেতে গেলে ও মুরগি। সকাল, বিকাল আর রাত দুপুর : মুরগি। সুসংবাদ কিংবা দুসংবাদে ও মুরগি|

পড়াশোনার জন্য হাজার হাজার মাইল পাড়ি দিয়েছি বলে এই নিয়ে আমার কোনো দিন মাথা ব্যাথা ছিলনা। আজও  নেই । এমন নয় যে আজকাল আমি বেশ কয়েক পদের তরকারী রান্না করতে পারি। তবে ঠিক ততগুলো জানি যতগুলো জানলে মুরগি একটু দেরিতে আসে, আমার রান্নাচক্রে।



আজ মুরগি নিয়ে আর নয়। অন্য কোনো দিন। ভালো কথা, আজ রাতে মুরগি খাব। শক্ত মুরগি। মাংস ছিড়তে কষ্ট হবে। তারপরেও ভালো লাগছে দেশী মুরগির কথা মনে করে।





ফরহাদ উল ইসলাম

লন্ডন, যুক্তরাজ্য

২৭ ই মে, ২০১৪

