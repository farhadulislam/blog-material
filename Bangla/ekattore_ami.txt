

মাতৃভাষায়  নিজের মনের ভাব ভাষায় প্রকাশ করার যে আনন্দ সেটা প্রথম বারের মত টের পেয়েছিলাম ব্রিটেনে পড়তে  আসার পর। ইংরেজিতে  কথা বলতে আমি  খুব সাচ্ছন্দ্য বোধ করছিলাম না তা নয়। দেশে থাকা অবস্থায় দক্ষতা অর্জনের জন্য প্রাতিষ্ঠানিক এবং নিজস্ব কিছু পদ্ধতি অবলম্বনের সঙ্গে  ইংরেজি ভাষা শেখার জন্য বিভিন্ন বই, মাগাজিনের  পাশাপাশি ভয়েস অফ আমেরিকা, বি বি সি , সি আই এ  শুনতাম নিয়মিত। ইংরেজি ব্যাকরণের পাশাপাশি শব্দ চয়ন আর উচ্চারণের দিকে ও বিশেষ লক্ষ্য রাখতাম । স্কুল কলেজের দিনগুলোতে যে ভাষার প্রতি অন্যরকম দৃষ্টিভঙ্গি ছিল ক্রমেই  তার  প্রতি এক ধরনের ভালো লাগা তৈরী হয়ে ছিল আই. ই. এল. টি. এস  করার  সময়ে।কিন্তু বিদেশে আসার পর হলো উল্টো।বাংলায় ভাব প্রকাশ করতে না পারাটা আমার কাছে কষ্টের বিষয় হয়ে দাড়ালো। মা বলত "বাবা, ইংরেজি বলতে বলতে হাপিয়ে উঠলে আমাকে ফোন দিস।" আমি বললাম তাইতো - মাকে ফোন দিব শুধু দেশের কথা মনে পড়লে নয় ভাবাবেগ নিজ ভাষায় প্রকাশ করার জন্য। নিজের কর্মকান্ডগুলো  সঠিকভাবে  জানানোর জন্য। নিজের ভালোলাগা, মন্দ লাগা, কষ্ট, অভিমান, রাগ, অনুভুতি, আর অভিমান এই সবকিছুকে নিজ নিজ স্ব রূপে তুলে ধরার জন্য। মাতৃভাষা শুধু মুখের ভাব প্রকাশের জন্য নয় অন্তরের ভাব প্রকাশের জন্য ও অন্যতম বাহন।  





লন্ডন শহরে আমার দুরাত্মীয়রা আমাকে পাকিস্তানি লোকজনদের সাথে এসেক্স (লন্ডনের পাশেই অন্য এক কাউন্টি, এর কিছু এলাকা গ্রেটার লন্ডনের অন্তর্ভুক্ত )এর বার্কিং নাম এক জায়গায় তুলে দিলেন। আমার বিশ্ববিদ্যালয় ও খুব একটা দুরে ছিলনা।আর থাকলেই বা কি ? কারো বোঝা হয়ে থাকব কেন? ছুটি গল্পের ফটিকের  কথা মনে আছেতো ? সে যা হোক,  পাক হানাদার আর পাকিস্তানি দের সম্পর্কে নেতিবাচক ধারণা নিয়ে বড় হয়েছি। মুক্তিযুদ্ধের সময় যারা আমাদের উপর পাশবিক আর নারকীয় হত্যাজঘ্য চালিয়েছে জীবনে তাদের কে আর এত  কাছ থেকে দেখিনি। আমার রুম মেট  একজন ডাক্তার, বাড়ি করাচি । বাসায় অন্যান্য  দুটো রুমের একটিতে এক পাঠান দম্পতি আর অন্যটিতে  সিন্ধি দম্পতি।পাঠানরা পাকিস্তানের খাইবার পাখতুন খা  আর  সিন্ধিরা সিন্ধু প্রদেশের অধিবাসী।  ওদের সাথে প্রথম থেকেই  ইংরেজিতে কথোপকথন চালিয়ে যেতাম। তারা সগর্বে বলত অনেক বাঙালি উর্দু তে কথা বলে। আমি পারি কিনা কৌতুহলী হয়ে জিগ্যেস করত | আমি না বললে এমন একটা ভাব করত যেন উর্দু সার্বজনীন একটা ভাষা । কৌশলে আমাদের স্বাধীনতা সংগ্রামের সময় ওদের কুকীর্তির বিষয়টা এড়িয়ে গেলেও মুখে হাসি রেখে সাজা থেকে বেকসুর খালাস পাওয়া আসামির মত বলত "কিয়া হুয়া ১৯৭১ মে ?" |



প্রথম রমজানের দিন আমি দেশ ত্যাগ করি সিঙ্গাপুর এয়ারলাইন্স এর ফ্লাইটে । অক্টোবর মাস| বৃটেনে এই সময় দিন খুব ছোট হয়ে আসে| দুপুর তিনটা সাড়ে তিনটা বাজলে মাগরিবের আজান এর সময় হয়ে যেত  । সকাল হত ভোর  আট তার সময়.। সেহরী খেতাম সেই সকাল বেলায়। এ যেন দিন ফুরোলেই রাত। আর রাত ফুরোলেই দিন। রোজা রাখা আর নামাজ পড়ার  কোনো অসুবিধে  হচ্ছিল না। আমি ব্যতিত বাকি সবাই পাকিস্তানি হওয়ায় বাসায় শুধুমাত্র পাকিস্তানি  টিভি চ্যানেল ছিল। জিও  টিভি। ওরা প্রায় সময়েই  উর্দু অনুষ্ঠানমালা দেখত বিশেষত সংবাদ। জীবনে এত  বেশি উর্দু আর কোনদিন শুনিনি  বিধায় আমার কাছে তা অসহ্য বিনোদন মনে হত।



সবে মাত্র বাংলাদেশ থেকে এসেছি। তেমন কাউকে চিনিনা। কাজ কোথায় খুজতে  হবে, কোন কোন জায়গায়  যেতে  হবে তার কিছুই আমি জানতাম না;  সত্যি কথা বলতে আমি সব কিছুতে আনাড়ি।শুধু আশে  পাশে খুঁজে একটা কাজ পেয়ে গেলাম ।সেলস এসিস্টেন্ট হিসেবে, তাও আর এক পাকিস্তানি কসমেটিক এর দোকানে। সমস্যা হলো দোকানের মালিক আর অন্যান্য কলিগরা সবাই নিজেদের মধ্যে উর্দুতে কথা বলতে সাচ্ছন্দ্য বোধ করে, এমনকি কাস্টমারের  উপস্থিতিতেও যদিও দেশটা ইংল্যান্ড।তাছাড়া এলাকাটা কালো অধ্যুষিত  বিধায়  উর্দুতে কথা বলাটা চুরি ঠেকানোর একটা সুবিধাজনক  পন্থা। আমাকে ওরা যুক্তি দিল।একদিন দোকানে  বোরকা পরিহিত এক আরব মহিলা প্রবেশ করতেই দোকানের মালিক বলে উঠলো  "ইসকি পার নাজার রাখনা। চুরি না কারে। " সঙ্গে সঙ্গেই মহিলা ঘুরে দাড়িয়ে ইংরেজিতে বলল "তোমার ভাষা আমি জানি। আমি এই ও জানি তুমি এইমাত্র কি বলেছ।" মহিলা তাকে আচ্ছামত  শাসালো। আমি বহু কষ্টে হাসি চেপে রেখেছিলাম।  উর্দুর গুরুত্ব বোঝাতে গিয়ে আবিদ নাম এক পাঞ্জাবি কলিগ প্রায় বলত " বাঙালি কো  বহুত উর্দু আতা  হে” ।  উদাহরণ দিত তার বাঙালি বন্ধু বান্ধব দের যারা অনর্গল উর্দু বলে।মনে মনে  ভাবি দেশে ভুরি ভুরি আই. ই. এল. টি. এস. আর ইংরেজি শেখার প্রশিক্ষণ কেন্দ্র রয়েছে, এরা উর্দু শিখল কোথা  থেকে|আমি তাজ্জব বনে যেতাম এই ভেবে এত এত বাঙালি উর্দু এত ভালো বলছে এমনকি সয়ং পাকিস্তানিরা ও প্রশংসা করতে কার্পন্য করছে না।  প্রশংসা না তাচ্ছিলতা? কারণ পাকিস্তানিরা তো সহজে আমাদের প্রশংসা করে না । কারণ টা  আর কিছু নয়, আসলে ওরা আমাদের দিয়ে উর্দু বলিয়ে এক ধরনের আনন্দ পায় ।ঠিক যেমন তাদের বাপ দাদারা আমাদের উপর করে এসেছে।মনে প্রশ্ন জাগত ,পাকিস্তানিরা বাংলা বলছে না কেন? তাই আমি কখনো উর্দু তো রপ্ত করিনি বরং তার বিন্দু মাত্র চেষ্ঠাও করিনি। ক্রমে আমার উপর তারা  বিরক্ত হচ্ছিল।  বলত ওদের ইংরেজিতে কথা বলতে অসুবিধা হয়। আমি উর্দু বললেই ওরা বাঁচে। আমার উপর ভাষা নিয়ে চাপাচাপি তে মনে হচ্ছিল একাত্তর পূর্ব সেই দিন গুলোর কথা। এমনিতেই ভাষা ছাড়াও আরও নানা বিষয়ে তারা বৈষম্য করতো।  অভিজ্ঞতা কম হলে আমি তা ভালো বুঝতে পারতাম। ভাষা নিয়ে বাড়াবাড়ি নির্মম বৈষম্যের প্রতীক তা প্রথম অনুধাবন করলাম।





বাসায় সারাক্ষণ  উর্দু শোনা , উর্দু অনুষ্ঠান  মালা দেখা আমার কাছে ক্রমেই অসহনীয় হয়ে উঠলো।  এর মধ্যে আমার রুম মেট লন্ডনের বাইরে চলে গেল। বাড়ির হোল্ডার (যিনি মূলত পুরো ফ্লাট  ভাড়া নিয়ে একরুম নিজের কাছে রেখে অন্য রুম গুলো সাব-লেট হিসেবে ভাড়া দেয়, লেটিং  এজেন্ট এর সাথে শুধু হোল্ডারের  চুক্তি হয়) আমাকে বলল নতুন রুম মেট  আসবে কিন্তু আমার থাকার কোনো অসুবিধে হবে না।কিন্তু সে  মনে মনে  নানা কুটচাল শুরু করলো তা ছিল আমার অজানা। যেহেতু আমি সপ্তাহে ভাড়া দিই নিয়ম হলো সে আমাকে কম পক্ষ্যে এক সপ্তাহ আগে জানাবে। কিন্তু এসবের কোনো তোয়াক্কা না করে সে আমাকে দু দিন আগে জানালোআমাকে বাসা ছেড়ে যেতে হবে  যাতে আমি কথাও বাসা খোঁজে  না পাই।পরে  জানলাম দুই পাকিস্তানির খুব জরুরি বাসা দরকার। আমার অসুবিধায় তার কি আসে যায়; তার উপর বাসা থেকে উর্দু না বলা মানুষ গেলেই ওরা বাঁচে।অথচ বাইরের জগতে তারা কিন্তু বেশির ভাগ সময়ে ইংরেজিতে কথা বলছে। বাসায় বলতে দোষ  কি? আমি বাঙালি। ওরা যেহেতু বাংলা বলবে না তাহলে তো তো ইংরেজি একমাত্র মাধ্যম। যা হোক পরিশেষে  আমাকে বাসাটা ত্যাগ করতে হলো। কি নির্মম ভাবে অতি অল্প সময়ের মধ্যে আমাকে সবকিছু নিয়ে বের হতে হয়েছিল। আমার মনে আছে যেহেতু বাসার মালিক কাজে ছিল আমাকে বাসা খালি করে চাবি দিতে হয়েছিল পাশের রুমের পাঠানের কাছে। ও আমাকে ডেডলাইন দিয়েছিল দুপুর বারোটা।  গৃহহীন হলে কেমন লাগে আমি বোঝাতে পারব না।





বাসা ছেড়ে পশ্চিম লন্ডনে  এক বাসায় উঠলাম। বাসা ছাড়ার কয়েক দিন পর কাজে দেখলাম ওরা নতুন এক পাকিস্তানি কলিগ নিয়োগ নিয়েছে। ওকে ভালভাবে প্রশিক্ষণ দেয়া হচ্ছে। সেলস এসিস্টেন্ট হলেও কাজে আমার দায়িত্ব ছিল অনেকটা সিকিউরিটি গার্ড এর মত। আর ওদের ধারণা  কালো লোক মাত্রই চোর। তাই এদের উপর নজর রাখা দরকার।একদিন আইল এর অন্য পাশে দাড়িয়ে নতুন চাকুরী প্রাপ্ত পাকিস্তানি (তার নাম আমার স্মরণে নেই )। দায়িত্ব রত অবস্থায় সে আমাকে এক কালো মহিলা কাস্টমার দেখিয়ে বলল "ও আর একটু হলেই এই জিনিস তা নিয়ে নিত." আমি বললাম " তুমি আমাকে সতর্ক করলে না কেন?"| সে সময় হঠাত মালিক সেখানে উপস্থিত হলে ওকে জিগ্যেস  করলো "কি হয়েছে?" আমার চোখের দিখে তাকিয়ে সে বলল " ও অনন্য মনস্ক ছিল। কালো মহিলা আরেকটু হলে চুরি করে ফেলত। আমাকে বলল এই কথা যেন তোমাদের না বলি"| আমি প্রতিবাদ করে বলি তুমি ঠিকই  বুঝেছ আমি ইংরেজিতে কি বলেছি। আমার নামে এমন মিথ্যাচার করছ কেন? সে দাত বের করে হাসলো আর মালিক আমকে শাসালো। পাকিস্তানিদের থেকে আর সত্যবাদী হয় নাকি কেউ ? সেদিন বুজলাম  পাকিস্তানি কি জিনিস।  





এই সব কিছু মিলিয়ে আমার কাছে মনে হত ব্রিটেন নয় পাকিস্তান নামক কোনো নর-খন্ডে আছি। আর এটা একবিংশ শতাব্দী নয়  যেন গেল শতাব্দীর নিষ্ঠুরতম  নরহত্যার সাক্ষী  ১৯৭১ সাল । তাই মুক্তি প্রার্থনা রত ছিলাম। এক সময় চাকরিটা  আমার চলেও গেল। সেদিন  ১৪ই ডিসেম্বর। ভাবলাম ইশ!  আর দুটো দিন পরে হলে কি হতো।  মুক্তির সাধ অন্য রকম।মনে মনে ভাবলাম  কেউ  আমাকে মুক্তি দেয়নি আমি মুক্তি পেয়েছি। উর্দুর চাপাচাপি থেকে মুক্তি।





এবার ভাষাবিষয়ে অন্য আরেক প্রসঙ্গে আসি।ব্রিটেনে বিভিন্ন বিশ্ববিদ্যালয়ে পরার সময়ে দেখেছি বাংলাদেশীদের উর্দু বা হিন্দি বলার প্রবণতা। আমি কিছু ক্ষেত্রে রীতিমত অবাক হয়েছি। প্রথমে দেখা গেল আমি একজনকে ধরেই নিয়েছি  পাকিস্তানি বা ভারতীয় ভেবে (অন্যদের সাথে হিন্দি বা উর্দু তে কথা বলছে দেখে), কথা ও বলছি ইংরেজিতে পরিচয়ের  শুরু থেকে কিন্তু যখন শুনি বাড়ি বাংলাদেশ তখন চোখ কপালে উঠার মত। এই ভেবে সস্তি  পাই অন্তত আমার সাথে বাংলায় কথা বলছে আমি বাঙালি জানার পরও। আচ্ছা আমরা এমন কেন?  উর্দু বা হিন্দিতে কথা বললেই ওরা আমাদের পরম বন্ধু হয়ে যাবে? পাকিস্তানি বা ভারতীয়রা যখন বলে অমুক উর্দু বলছে তমুক হিন্দি বলছে তুই বলিস না কেন? আমি নির্বাক হয়ে যায় অপমানে। আমার কি আর জবাব আছে ? কোনদিন প্রতিবেশী  দাদা বা ধর্মের ভাইরা  তো বাংলা বলল না, বলবেও না।(দিদি এবং আপারাও কিন্তু একই)| অন্যদিকে, আমার স্বদেশী ভাইবোনেরা  বিদেশে এসেও কেন ইংরেজি চর্চার  দিকে  মনোযোগী না হয়ে উর্দুগিরি আর হিন্দিগিরি ফলাচ্ছে। পাকিস্তানিরা মিটিমিটি হাসছে ওরা দেখেও কেন না দেখার ভান করে?নিজের ভাষা এবং সংস্কৃতিকে আর কত ছোট  করব আমরা?





ব্রিটেনে শিক্ষারত আমার  বন্ধু শিশির একবার কলেজে গিয়ে দেখল এক বাংলাদেশী হিন্দিতে কথা বলছে। কথোপকথনের এক পর্যায়ে পাকিস্তানি এক সহপাঠী  শিশিরকে  দেখিয়ে বলল-ও বাঙালি। মুহুর্তে হিন্দিপ্রিয় বাঙালি হতবাক হয়ে ইংরেজিতে বলে উঠলো " তুমি বাংলাদেশী কিন্তু হিন্দি বলতে পার না? শিশির ইংরেজিতে বলল "তুমি কি জাপানিজ বলতে পার ?" ছেলেটি মুখ ফ্যাকাসে করে বাংলায় বলল "ভাই দেশে তো আর জাপানিজ শেখায় না !"

"তাহলে স্কুল কলেজে বুঝি হিন্দি শেখায় ?" বলল শিশির!

"না ভাই তা শেখাবে কেন, আমরা হিন্দি শিখি তো হিন্দি সিনেমা দেখে"

"আমিও তো দু এক লাইন জাপানিজ বলতে পারি। তাই বলে কি আমি এখন আপনার  সাথে জাপানিজ ভাষায় কথা বলব? "

বলে রাখা ভালো শিশির জাপানিজ অ্যানিমেশন কার্টুনের দারুন ভক্ত। শিশিরের জবাব শুনে সহপাঠি ছেলেটি নিজের ভুল  বুঝতে পারল। তবে হিন্দি বলা নিয়ে  বাড়াবাড়ি  রকমের অযৌক্তিক কথাবার্তা ছাড়বে কিনা তা জানা গেল না। এরকম আরও ভুরি ভুরি উদাহরণ দেয়া যায়। মূল কথা হলো আমরা স্বাধীন দেশ। আমাদের ভাষা বাংলা। কেউ আমাদের জোর করে তাদের ভাষা বলাচ্ছে না। কিন্তু আমরা তাদেরকে সেই সুযোগটা  করে দিচ্ছি । শত সহস্র সংগ্রাম, আন্দোলন আর লক্ষ্য প্রানের রক্তের  মধ্যে দিয়ে অর্জিত ভাষা আর দেশের সম্মান ভু-লুন্ঠিত করার অধিকার এদের কে কে দিয়েছে?





অশিক্ষিত বা অল্প শিক্ষিত পাকিস্তানিরা ১৯৭১ এর কথা আসলেই ভারতীয় পক্ষ  আর মুক্তি বাহিনী কে দোষারোপ করে আর নানা মিথ্যাচার দিয়ে মুখে ফেনা তুলে। আমাদেরকে বেইমান আখ্যা দেয়।সুযোগ পেলে সম্প্রীতির গীত ও গাইতে শুরু করে। ওদের আমি দোষ  দিই না। যতটুক জেনেছি ওদের পাঠ্য বইয়ে  এমনটি  বলা আছে। কি জঘন্য রাষ্ট্রীয়  মিথ্যাচার। কিন্তু অবাক লাগে যখন দেখি উচ্চ শিক্ষিত ভারতীয় কিংবা পাকিস্তানি  গর্ব করে বলে বেড়াচ্ছে আমাদের স্বাধীনতা যুদ্ধ ছিল পাক-ভারতের মধ্যে যুদ্ধ। আমাদের স্বাধীনতা নামে কোনো যুদ্ধ হয়নি।  তীব্র বাক যুদ্ধে ঝাপিয়ে পড়ি।বুজিয়ে দেই মুক্তিযুদ্ধ আমাদের অহংকার |যাচ্ছে তাই কথা বলে পার পাওয়া যাবে না ।  তবে সবাই যে এমন তা কিন্তু নয়। যেমন পাকিস্থানের খায়বার পাখতুন এর অধিবাসীরা যারা মূলত পাঠান তারা আমাদের সাথে স্বাধীনতা প্রসঙ্গে একাত্ততা প্রকাশ করে। তবে ভিন্ন মতালম্বী পাঠানের সংখাও হয়ত বেশি হতে পারে। তবে আমার ঘনিষ্ঠ এবং উচ্চ শিক্ষিত পাঠান বন্ধুরা বাংলাদেশীদের সাথে সহমত প্রকাশ করে।





মনে মনে ভাবি এমন একদিন আসবে যেদিন পাকিস্তানি আর ভারতীয়রা আমাদের মুক্তিযুদ্ধ নিয়ে মিথ্যাচার আর কটু কথা না বলে আমাদের সম্মান জানাবে। আমার দেশের ভাই বোনেরা বিদেশের মাটিতে ইংরেজিতে কথা বলবে। বেশি বেশি মাতৃভাষা বাংলার চর্চা করবে। শুদ্ধ বাংলা ব্যবহারের দিকে মনোযোগী হবে।ভালো ভালো শব্দ চয়নের মাধ্যমে  বাংলা ভাষাকে আরও শ্রুতিমধুর করে তুলবে। বাংলা ভাষা আর বাংলাদেশ নিয়ে ত্যাগ তিতিক্ষার কথা বিশ্বের বুকে ছড়িয়ে দেবে।



ফরহাদ উল ইসলাম

লন্ডন, যুক্তরাজ্য

৭ই এপ্রিল, ২০১৪

