

[১]

আমার এক বন্ধুর আত্মীয়ার জন্য বিবাহের প্রস্তাব এসেছে, দেশে ।পাত্র বিলেত থাকেন। যেহেতু সে দীর্ঘদিন যাবৎ বিলেতে থাকে, খোজ খবর নেয়ার ভার তার উপরেই ন্যাস্ত । সাম্প্রতিক কালে বিলেতে গমনকারী বেশির ভাগ বাংলাদেশীই ছাত্র বিধায় পড়াশোনা বিষয়ে আলাপ হওয়াটা প্রাসঙ্গিক।



সাক্ষাত পর্ব শেষে  আমার বন্ধুর বর্ণনায় আলাপচারিতা শুরুটা হয়েছিল এভাবে:

"আপনি কোথায় পড়ছেন? "

"অমুক বিশ্ববিদ্যালয়ে" (বিলেতের প্রসিদ্ধ এক বিশ্ববিদ্যালয় )

"আমার বন্ধুও তো সেখানে পড়ে"

এ  কথা শুনে পাত্র কৌতুহলী হয়ে " তাই বুঝি, উনি কোন কোর্সে  (সাবজেক্টে)পড়েন? " |

পাত্রের  অতিরিক্ত কৌতুহলের বিষয়টি বুঝতে পেরে আসল কোর্সের কথা গোপন রেখে আমার বন্ধু বলল "জিওগ্রাফি"

"ও আচ্ছা, আমি পড়ি আই টি তে "

খুব সহজ একটা উত্তর।

এই বার আমার বন্ধু আসল মূল বিষয়ে।|

" সরি ভাই, আমি আসলে ভুলে গেছিলাম, আমার বন্ধুও পড়ে  আই টি তে! অমুককে (এই বিশ্ববিদ্যালয়ে অধ্যয়ন করে এমন একজন ) কে চিনেন ? "

পাত্রের মুখ এবার ফ্যাকাসে হয়ে গেল " না ভাই, উনারে তো আমি চিনিনা "

বস্তুত এই বিশ্ববিদ্যালয়ে আই টিতে কোনো মাস্টার্স করানো হয়না।কম্পিউটার বিজ্ঞান  আর সফটওয়্যার প্রকৌশলে পড়ানো  হয় | উনার কোর্স সম্পর্কে নুন্যতম জ্ঞান থাকলে সাধামাটা উত্তর দিতেন না অন্তত গুগল এর সাহায্য নিতেন।

এরপর আর কোনো প্রশ্ন করার আবশ্যকতা রইলো না!



[২]

ছেলে মহা বড় কোম্পানিতে চাকরি করে। পদবি ম্যানেজার। বিশাল ব্যাপার স্যাপার। যা তো দেখে আয়। গেল আমার আরেক বন্ধু। গিয়ে দেখল কোম্পানি বড় ঠিকই। তবে উনি কাজ করছেন টিল অপারেটর হিসেবে। বার্গার, স্যান্ডউইচ, আর রকমারি কোমল পানীয়র অর্ডার নিচ্ছেন। গলা ফাটিয়ে। নিঃসন্দেহে  পরিশ্রমী ছেলে। বৌকে  না খাইয়ে অন্তত রাখবে না। খামুকা মিথ্যা বলার কি দরকার ছিল  ? সৎ , আদর্শ, নীতিবান, আর পরিশ্রমী ছেলের বিয়ে কি থেমে থাকে?



[৩]  

আমার আরেক বন্ধু, ফেসবুকে একজন উচ্চশিক্ষিত পাত্রের বিবরণ দিয়ে খোজ খবর নিতে বলল। পাত্র চাকরি করছেন একটা কোম্পানিতে একাউন্টেন্ট হিসেবে। আমি সময় সল্পতার জন্য কিছু দ্রুত অনুসন্ধানের সহয়তা নিলাম। ছেলে কাজ করে ঠিকই ওই কোম্পানিতে তবে একাউন্টস এ নয় "ফুড এন্ড বেভারেজে"। খাদ্য ও পানীয় বিভাগে কাজ করতে পারেন তবে উনার পদবি আর যাই হউক "একাউন্টেন্ট" না| আর যে কোম্পানির কথা উনি দেশে জানিয়েছেন ওটা আসলে একটা হোটেল। কোনো  একাউন্টেনসি ফার্ম নয়।অসত্য তথ্য দেয়ার দরকার কি ছিল? পড়াশোনা করেছেন । আজ ভালো কাজ নেই তো কি ?, কাল হবে|  কাজকে অমর্যাদার ভেবে চিরস্থায়ী সম্পর্কের পথে অন্তরায় মনে করলে বিয়েটা না হয় কাল হউক। সবাই মিলে কোর্মা পোলাউ দুদিন পরেই খাই।



[৪]

হঠাত এক দুরাত্মীয় ব্যবসায়ীর ফোন বিবাহ যোগ্য উচ্চ শিক্ষিত কন্যা  আছে এমন অভিভাবকের কাছে। এলাকায় বেশ নাম ডাক উনার।  বেশ উৎসাহের সাথে  জিগ্যেস  করলেন মেয়ে বিয়ে দেবেন কিনা ।  হাতে উনার বিলেতি পাত্র। লেখাপড়া, আর টাকা পয়সার কমতি নেই। মেয়ে ও বিলেতে যেতে পারবে। সে কি যাচ্ছে তাই কথা। কন্যা বা কন্যার অভিভাবক ব্যাপক অনুসন্ধানের আগে দু এক জায়গায় খোজ নিয়ে যা জানলেন তা রীতিমত শিহরণ জাগানোর মত। ছেলে একটা চিটার, বাটপার। লন্ডনে পড়াশোনা তো দুরের কথা ঠাই পর্যন্ত হয়নি। শেষমেষ পর্তুগাল গিয়ে রাজনৈতিক আশ্রয় নিয়ে থিতু হয়েছেন।

ইউরোপের ভুগোলের সাথের যাদের পরিচিতি কম তাদেরকে বলে বেড়াচ্ছেন যুক্তরাজ্যের কথা।পাশাপাশি চরিত্র ও খারাপ। এমন ছেলেকে তো পুলিশে দেয়া উচিত|  



ছেলে এক কথায়  "সোঁ বোঁ"। ঠিক আগের গুলোর মত, তবে উনি একটু   বেশি "সোঁ বোঁ"|

পাঠক এতক্ষণে খানিকটা হলেও  নিশ্চয় বুঝতে পেরেছেন শিরোনামের মর্মার্থটা  কি!



             

মানুষের আচার আচরণ ব্যাখা করার জন্য অঞ্চল ভেদে বিভিন্ন বিশেষণ ব্যবহার করা হয়ে থাকে। যেমন, আমাদের দেশের অধিকাংশ জায়গায় ৪২০ (চারশ বিশ) শব্দ বা সংখ্যাটি উল্লেখ করলেই আর সবিশেষ কিছু বলার প্রয়োজন পরে না । শ্রোতা বোঝে নেন, বক্তা কি বলেছেন।ঠিক তেমনি  দেশের দক্ষিন পূর্বাঞ্চলে মানুষ, কারো কাজ ও কথার গরমিল থাকলে বা এক জিনিস বলে আরেক জিনিস করলে  অথবা ফন্দি ফিকির, বা ঠকবাজি করলে লোকজন বলে "ইতে সোঁ বোঁ গরের বা ইতে সোঁ বোঁ" অর্থাৎ,বলে এক কথা আরে করে অন্য কথা। সে একজন ৪২০ বা বাটপার এবং  তার উর্দ্দেশ্য মহত নয়।



রাজপথের নীল্-হলুদ বিভীষিকা ট্রাক এর পেছনে লেখা থাকে "১০০ হাত দুরে থাকুন" ! "সোঁ বোঁ" আখ্যা পাওয়া মানে হলো মানে হলো তার চরিত্রের সাথে ঝুলছে এমনি এক অদৃশ্য সতর্কবাণী আর তা হলো  "মানে সম্মানে বাচতে চাইলে , নিরাপদ দূরত্ব বজায় রাখুন"|



দেশ থেকে মাঝেমধ্যে ব্যাকগ্রাউন্ড চেক করার জন্য অনুরোধ আসে। কারও মেয়ের জন্য, বোনের জন্য, বা কারও আত্মীয়ার  জন্য প্রবাসি পাত্রের  বিবাহের প্রস্তাব এলে, লোকজন খোজ নিয়ে জানতে চান |

খুব আনন্দ না পেলে ও যতটুকু সম্ভব গুরুত্ব সহকারে খোজ খবর নিই। বিয়ে বলে কথা, এমনিতে ভাল  ছাত্র  এবং সুপাত্র নামধারী  "সোঁ বোঁ" ছেলে পুলের সংখা কম নয়। দেশ না হয়ে প্রবাস হলে সংখ্যার ভয়টা শংকায় রূপ নেয় ।আমাদের আশঙ্কা কি অমুলক কিছু ?



ফরহাদ উল ইসলাম

তারিখঃ ৪ঠা সেপ্টেম্বর, ২০১৪ সাল।

স্থানঃ লন্ডন, যুক্তরাজ্য

