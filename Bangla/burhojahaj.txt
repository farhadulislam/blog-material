

মাতৃভূমির  মাটি ত্যাগ করে বিমান সুবিশাল আকাশে ডানা  মেলেছে  সেই কাক ডাকা ভোরে।  ইঞ্জিনের  গণ গণ শব্দে আর ঘন সন্নিবেশিত সিটগুলোর কারনে   বিশ্রামে খুব বেশি আরাম পেলাম না। তার উপর সিট্ গুলো খুব বেশি রেকলাইন  করা যায় না।অনেকটা বাসের সিটের মত,পার্থক্য হলো বিমানে সিটবেল্ট আছে। সিট্ না থাকলেও কোনো মাথাব্যাথা নেই কতৃপক্ষের। বিমান নামক বুড়োজাহাজ গন্তব্যস্থলে ঠিক সময় মত পৌছাতে পারলে হয়। দেশের বিমানে চড়ছি, দুটো টাকা না হয় রাষ্ট্রীয়  কোষাগারেই জমা হলো। প্রবাসীরা না হয় বিমান কর্মকর্তাদের একটু গালমন্দ, কটুকথা হজম করলাম।তাও আবার গাটের  পয়সা খরচ করে।



হঠাত দেশে যাবার পরিকল্পনা। এর আগে বিশ্বের নামিদামি এয়ারলাইন্স এ ভ্রমন করেছি। ভাবলাম একবার দেশের বিমানে না চড়লে কেমন হয়। অনেকের কাছে অভিযোগ শুনেছি।মধ্যপ্রাচ্যের মামাদের বলতে  শুনেছি, যাত্রী সেবার দুরাবস্থা আর দুর্ব্যবহারের জন্য প্রবাসীরা বলে “বাংলাদেশ বেইমান”, বাংলাদেশ বিমানের স্থলে। তারপরেও বিমানের টিকেট কেটে থিতু হলাম। বাংলাদেশ বিমানে যাব শুনে, বন্ধু বান্ধবদের কেউ কেউ যাত্রাদিবসে মিলাদ দিতে চাইল। বাংলাদেশ বিমান সহি সালামতে পৌছানোর জন্য। এয়ার পোর্টে  পৌছে আমার চক্ষু তো চড়াক গাছ। এত্ত মানুষ আর এত্ত বিশৃঙ্খলা।যা হোক  পরিশেষে আমার পালা এলো। আমাকে বলা হলো লাগেজের ভর বেশি তাই আমাকে এক্ষুনি নতুন লাগেজে কিছু জিনিস স্থানান্তর করতে হবে। লাগেজের এই বিষয়ে বিমান থেকে আমাকে আগে কিছুই জানানো হয়নি ।অগত্যা ইচ্ছা না থাকলে বেশ দাম দিয়ে হিথ্রো বিমান বন্দরের লাগেজ কাউন্টার থেকে একটা লাগেজ কিনতে হলো।দেশের বিমানে চড়ার সাধ আমার মিটে গেল।



সূর্য তখন ডুবোডুবো।ঘন্টাখানিক দেরী করে বিমান পরিশেষে বিলেতের আকাশে উডডয়ন করলো।উড়ার পর সাত ঘন্টা পার হয়ে গেলো আমাদেরকে রাতের আহার দেয়া হলো না। ভাবতে ইচ্ছা হলো বিমানের বাবুর্চি বোধ হয় বাজারে গেছে, তাজা ফলমূল মাছ মাংস আনবে সুপারম্যান হয়ে।না, তা কি করে হয়? পারলে না খাইয়ে রাখে| পরিশেষে, কিছু যাত্রী মহোদয় ধমক টমক  দিলে বিমান কতৃপক্ষের টনক নড়ল । আহারে, খাবার দিয়েছে বিমান; এটাইতো অনেক বেশি। মধ্য প্রাচ্য হলে এতক্ষণে  আমরা বক্রকথার কিল ঘুষি খেয়ে হজম করে ফেলতাম।দেশে তখন নির্বাচনী হাওয়া।অধিকাংশ যাত্রী বাংলাদেশের। তাই বিমানে ও নির্বাচন পূর্ববর্তী আমেজ পেলাম। একবার ভাবলাম  ছায়াছবি দেখি। ওমা একি ? তার টার দেখি সব ছিরা। তাই বাদ দেই। প্রবাসী রাজনৈতিক সমর্থকদের কথাবার্তা শুনি।পক্ষ্য বিপক্ষের রাজনৈতিক সংলাপগুলো ছায়াছবির চিত্রনাট্য কেও হার মানায় । ওটাই এখন একমাত্র বিনোদন। বিমান দেশে অবতরণ করলে বিনা টিকেটে ছোটখাটো একটা রেইস দেখা যাবে।রেইস দেখলাম ঠিকই সাথে বিমানের বিকৃত এবং  অপেশাদার মন মানসিকতার  কিছু ক্রু মেম্বারের গালি গালাজ, হুমকি ধামকি দেখলাম। জীবন সায়াহ্নে উপনীত কিছু  বয়স্ক যাত্রীর  এভাবে গালমন্দ খেতে দেখে, আর বার বার প্রশ্ন করে বিরক্ত করার জন্য ক্ষমা প্রার্থনা দেখে  মায়া হলো। আফসোস হলো। হায় ! সোনার দেশের সোনার লোকেরা!



বিমান নির্ধারিত সময়ের দু ঘন্টা আগেই ঢাকায় অবতরন করলো। ভোর  আট টা । চোখ কচলে দেখলাম, না ঠিকই আছে। ভুলে অন্য কোথাও  নামিয়ে দেয় নাই। কি সৌভাগ্য যাত্রীদের!আমার কানেক্টিং ফ্লাইট ছিল, তাই আমি উপস্থিত হলাম চট্টগ্রামের কাউন্টার এ । মাত্র কয়েকজন যাত্রী বাকি সবাই হয় সিলেটের নয় ঢাকার। আমার কানেক্টিং ফ্লাইট  ছিলো  সন্ধ্যা সাতটায়। বিমানের কর্মকর্তা জানালেন আমরা বিমানের সকাল নয়টার ফ্লাইটএ ঢাকা ত্যাগ করতে পারি। সন্ধ্যা পর্যন্ত অপেক্ষা করতে হবে না। শুনে খুশি হলেও জানতে চাইলাম আমাদের লাগেজ এত অল্প সময়ের মধ্যে কিভাবে সংগ্রহ করবেন ? বিমান তো মাত্র ল্যান্ড  করেছে। আমাদের আশ্বাস দিয়ে বললেন আপনাদের বোর্ডিং পাস দিয়ে  গ্রাউন্ড স্টাফ রা খুঁজে নেবে, সাথে তো ব্যাগ নাম্বার রয়েছেই। । আর আমাদের সে রকম প্রযুক্তি আছে।শুনে আরো খুশি হলাম। দেখলাম ভদ্রলোক এদিক সেদিক ওয়্যারলেস ফোনে কথা বলছেন। আর হঠাত হঠাত কেমন যেন করছেন। কিছু বলবেন বা কিছু চাইবেন এমন একটা শারীরিক ভাব। ভাবলাম স্যুট টাই  পরা টাকা পয়সা সাধা বোধ হয় উচিত হবে না। আমাদের সবাইকে উনি একে একে বিমানের সকালের ফ্লাইটে  উঠিয়ে দিয়ে বললেন আপনাদের জিনিসপত্র সব ঠিক টাক মত উঠিয়ে দেয়া হবে।চট্টগ্রামে নেমে দীর্ঘদিন পরে পরিবার পরিজন দেখে আনন্দে আত্মহারা আর  লাগেজের না পেয়ে  হয়ে গেলাম দিশেহারা । এদিক সেদিক কত জায়গায় দৌড়াদৌড়ি  করে পরিশেষে হারানো মালামাল বিভাগে অভিযোগ লিখিয়ে বাসায় ফিরলাম। এইবার জায়গা মত টাকা পয়সা ঢাললাম। যদিও জিনিস আমার। কিন্তু এরা লোক খারাপ। মাল পানি না ছাড়লে সব গায়েব করে দেবে। পরদিন খুব ভোরে  আমাকে আবার বিমানবন্দরে যেতে হলো আমার জিনিসপত্র গ্রহণ করার জন্য।



দেশে গেলে যা হয়, আরকি । বাবা আর কয়  দিন থেকে যা। আর কয়েকটা দিন পরে গেলে কি হয়? কিছুই হয় না, শুধু বিমানের লোকজন রুষ্ট হন। ওনাদের কষ্ট করে কম্পিউটার এ কয়েকটা বোতাম দাবাতে হয় আমার ফ্লাইট চেঞ্জ করার জন্য। গেলাম বিমান মহাশয়ের কার্যালয়ে, ভোরে। আমাকে ঘন্টা কয়েক অপেক্ষা করিয়ে রেখে বলল ইন্টারনেট সংযোগ বিছিন্ন, বিকেল  চারটায় আসেন। গেলাম। আবার দুই ঘন্টা বসিয়ে রেখে জানালো এখনো সংযোগ পুনস্থাপিত হয়নি। কবে হবে বা আদৌ হবে কিনা তাও জানা নেই। আসে পাশে থাকিয়ে দেখলাম। মনে হচ্ছে কাজ নয় ওনারা সবাই ছুটি কাটাতে এসেছেন। আমার পুরো দিনটা  মাটি। একেবারে কাদামাটি।  বেশ কয়েকদিন পরে গেলেও আমাকে জানানো হলো কি এক কারিগরী সমস্যা আছে। পরে আসেন। ভাবলাম, হায়! এ কোথায় এসে পড়লাম।সপ্তাহ খানিক পরে গেলে বিরক্ত মুখে বললেন আমাকে আগে যা জানানো হয়েছিল তার চেয়েও অধিক ফি প্রদান করতে হবে। সিস্টেমে সব নির্ধারণ করা আছে। কোনো প্রকার তর্কে গেলাম না।বুঝতে পারলাম, এরা হাড়ে হাড়ে  বজ্জাত,  শুধু শুধু আমার দেশে ছুটি কাটানো যন্ত্রনাদায়ক করে দেবে।কি আর করা, পরিশেষে অনেক ফী প্রদান পূর্বক আমার বিমানএর কার্যক্রম সমাপ্ত হলো। 



মহানন্দের দিনগুলো একদিন শেষ হলো। এক এক করে বিদায় ঘন্টা বাজলো।নির্ধারিত দিনে বিমানবন্দরে হাজির হলাম। দেশে তখন বিশ্ব কাপ ক্রিকেট চলছে। ইংল্যান্ড টিম আসবে। বিমানবন্দরে যাওয়ার প্রধান সড়ক বন্ধ। আমাদের অনেকটা পথ ঘুরে আসতে হলো। পথে পথে চেক পোস্ট। গাড়ি থামিয়ে আমার পাসপোর্ট, টিকেট চেক করে দেখল। মাঝে মাঝে প্রশ্ন করবে করবে এমন ভাব করে তাকিয়ে বলল "যান যান"। মনে মনে বললাম "যাবই  তো , শশুর বাড়িতে তো আর যাচ্ছি না , যাচ্ছি তোদের মামা বাড়িতে : বিমান বন্দরে "| বিমানবন্দরে পৌছে আমি চেক ইন ডেস্কে  যেতে পারলাম না। কালো পোশাকে অস্ত্র ধারী লোকজন আর নিরাপত্তা রক্ষীরা বললেন আগে ইংলিশ ক্রিকেট টিম বিমান বন্দর ত্যাগ করবে তারপর আপনি যাবেন। আমার শত অনুরোধ উপেক্ষা করে আমাকে দাড়  করিয়ে রাখল। অবশেষে আমি প্রবেশ করার অনুমতি পেলাম। আমার সমস্ত জিনিস পত্র সিকিউরিটি চেক হলো। চেক ইন ডেস্ক থেকে আমাকে জানানো হলো আমার জিনিস প্রায় দশ কেজি বেশি। আমি বললাম সমপরিমাণ জিনিস তো আমি দেশে আসার সময়ে নিয়ে এসেছি। বেশিই যদি হবে আমাকে কেন বলা হলো আমি চল্লিশ কেজি মালামাল সঙ্গে নিতে পারব? আমাকে যুক্তি দিলেন যাওয়ার সময় ভিন্ন ফ্লাইটে  দুবাই হয়ে লন্ডন যাব। অর্থাত বুড়োজাহাজে যেতে হবে, তাই কম পরিমান মালামাল নেয়া যাবে। তবে.....। যদি না আমি উনাদের এগারো হাজার টাকা দিই। উনারা  ব্যাবস্থা একটা ঠিকই করে ফেলবেন।বললাম” আমি বরং জিনিস পত্র নামিয়ে ফেলি”। পাশে আমার মা ছিল। এবার দেখি উনারা একে অপরের সাথে ফিসফাস করছেন। দু মিনিট পরে বললেন "ঠিক আছে, দ্যান  পাঁচ হাজার দ্যান, একটা জিনিস ও ফেলতে হবে না "| আমি বললাম কোনো টাকা নয়। পরবর্তিতে  উনারা দালালের মত বিভিন্ন অফার নিয়ে আসতে লাগলো। যতটুক মনে পরে সর্বশেষ অফার ছিল পাঁচ শত টাকা। ওদের সমস্ত অভিলাষ আমি মাটি করে দিলাম। আমার উপর ভীষণ  ক্ষেপলো। আমার যথেষ্ট পরিমান সময় নষ্ট করে বলল আপনি আন্তর্জাতিক যাত্রী তাই এই কাউন্টারএ আপনার চেক ইন করা যাবে না, আপনাকে যেতে হবে বিমানের অন্তন্জাতিক কাউন্টার এ, ওই ওদিকে। আমি বললাম " প্রথমেই আমার পাসপোর্ট, টিকেট দেখেছেন , তখন কেন বলেন নি?" আমি বাধ্য হয়ে আন্তর্জাতিক কাউন্টার এ গেলাম, যদিও আমি ডোমেস্টিক ফ্লাইটের যাত্রী ঢাকা যাচ্ছি মূল ফ্লাইট  ধরতে।। প্রবেশ মুখে দেখি আবার সিকিউরিটি চেক যদিও আমার সমস্ত জিনিসপত্র একবার চেক হয়েছে। লাগেজের আশেপাশে "সিকিউরিটি চেক্ড " স্টিকার লাগানো আছে।  কোনো কথায়  মানলেন না।  আমাকে বললেন আন্তর্জাতিক যাত্রীর জন্য আলাদা চেক হবে। বুঝতে পারলাম চোরে  চোরে  মাসতুতো  ভাই ।



আমাকে বললেন " কনভেয়ার বেল্টে আপনার জিনিসপত্র রাখেন, আর পাসপোর্ট দেন, দেখি "। যদিও তার পাসপোর্ট দেখার কাজ তার নয়, দেখলাম সে খুটিয়ে খুটিয়ে আমরা ভিসার ভিগনেট স্টিকার দেখছে। আমি অন্য পাশ থেকে বের হওয়া লাগেজ সংগ্রহে ব্যাস্ত। আমাকে হঠাত অবাক করে দিয়ে বলল " হুম, লন্ডনে থাকেন তাই মানুষ কে মানুষ মনে করেন না,তাই না ? লাগেজে ওভাবে  রাখলেন কেন ? কোটি টাকার মেশিন। যদি নষ্ট হয়"

বললাম "সে তো আপনার ব্যের্থতা। আপনার দায়িত্ব আমাকে জানানো কিভাবে ওটা রাখতে হবে"

"কেন? এখানে আমাদের মানুষ আছে. ওদেরকে বললেই তো হয় "

মানে আমি অনার লোকজন কে কিছু টাকা পয়সা দিলাম না কেন? এই হলো উনার অভিযোগ। 



"আমি ক্ষেপে গেলাম। কিছুক্ষণ তর্কাতর্কি হলো। আমি বললাম " আপনার মত মানুষ গুলোর জন্যই স্বাধীনতার এত পরেও দেশের এই অবস্থা।  অবস্থা বেগতিক দেখে এক উর্ধতন কর্মকর্তা এসে বাবা বলে আমাকে জড়িয়ে ধরে বললেন আপনি রাগ করবেন না |আমি দেখছি সব"। বৃথা তর্কে মাথা নষ্ঠ না করে ভাবলাম আমার সময় কম। সামনে এগিয়ে যাই ।

সেদিন কাতার গামী অন্য আরেকটা  ফ্লাইট  ছিল। দেখলাম আমাদের ভাইদের সাথে তুই তোকারি  করছে আর জিজ্ঞেস করছে, "কি আছে এতে, খাবার নিচ্ছিস ? "

এমন একজন পাশ থেকে আমাকে বললেন ভাই " হালার পো হালা|কিছু মাল পানি চায়। আমার সাথেও এমন করছে । আপনি ইংলান্ডে থাকেন কিছু খাইতে পারবে না তাই এরকম করতেসে। "



 বাইরে অপেক্ষমান বন্ধু বান্ধব কাউকে বিদায় জানানো হয়নি।ভাবলাম ইমিগ্রেশন এর আগে

 যাই বিদায় জানিয়ে আসি|খেয়াল করিনি এতক্ষণ পিছন দাড়িয়ে আমাকে অনুসরণ করছিল সেই অর্থলোভী পিশাচগুলো। আমার পথ আগলে ধরে বলল আপনি কোথাও  যেতে পারবেন না| এক্ষুনি আপনাকে ইমিগ্রেশন এ যেতে হবে, বিমান ছেড়ে যেতে খুব একটা বেশি সময় নেই। বাধ্য হয়ে শুধুমাত্র পাশে থাকা মাকে বিদায় জানিয়ে, ইমিগ্রেশন করে, ডিপার্টিং লাউঞ্জে গিয়ে জানতে পারলাম বিমান এখনো ঢাকা থেকেও আসেনি। ফোনে জানতে পারলাম আমাকে বিদায় জানাতে না পেরে আমার স্কুল পড়ুয়া ছোট বোন্ কেদে কেটে অস্থির। 

হায় , ওদের খোয়াব দেখা এগারো হাজার টাকা! কি প্রতিশোধটাই  নিল। 



পরে অনেক কাঠ খড়  পুড়িয়ে মা আর ছোট বোন্  ঢাকায় এসে আমার সাথে শুধু দেখা নয় বিমান বন্দরে এসে বিদায় দিয়ে গেল। সাথে ছিল বাল্যবন্ধু আশরাফুল।



এসব ভেবে বিষন্ন মনে আশপাশে থাকাচ্ছি  আর বিমানের ককপিট থেকে ঘোষণা শুনছি। ধুসর মরুভূমির বুকে অট্টালিকায়  আকাশ ছোয়া শহরে বুড়োজাহাজ নামবে। 

দুবাই। 

লাখ  লাখ  মায়ের সন্তানেরা স্বপ্নে বিভোর হয়ে আসে এই শহরে। রক্ত মাংস পানি করে বৈদেশিক মুদ্রা অর্জন করবে। 

আরবের লোকজনের মিসকিন ডাক শুনবে , আর দেশে ফিরে শুনবে তুই তোকারি!

কেউ কেউ মুদ্রা অর্জন করতে গিয়ে মুর্দা হয়ে দেশে ফিরবে । 



বিমান ধীরে ধীরে ট্যাক্সিওয়েতে গমন করলো।

বিমানবন্দরে অপেক্ষমান কোনো কোনো দেশী ভাই হয়ত ক্ষোভ থেকে বলবেন " ওই দেখ, বাংলাদেশ বেইমান দেখ! বুড়োজাহাজ দেখ"

সব রাগ ওই জাহাজটার  ওপরে। যারা  (বিমানের হর্তা কর্তারা ) এটাকে  ওভাবে  চালায় তাদের ওপর না।(এখানে চালানো বলতে সামগ্রিক ব্যাবস্থাপনাকে বুঝানো হয়েছে)। তাদের ওপর প্রবাসীদের করুনা  হয়। মানুষের মত মানুষ হয়নি বলে|









ফরহাদ উল ইসলাম 

লন্ডন, যুক্তরাজ্য 

তারিখ: ২রা আগস্ট, ২০১৪।







--------------------------------------------------------------------------------------------------------------------------------------------------------------------------------------------------------------------------------------------------------------------

আরো কিছু কথা :উপরে যা লিখেছি তা আমার নিজ তিক্ত অভিজ্ঞতার আলোকে। কোনো গোষ্ঠী, সম্প্রদায়, দল , বা

প্রতিষ্ঠান কে হেয় করে নয়।  আমরা সব সময় প্রশংসা শুনব কিন্তু সমালোচনা শুনব না  তা হতে পারেনা।নেতিবাচক মন্তব্য মাঝে মাঝে প্রাতিষ্ঠানিক কু-স্বভাব শোধরানোর অন্যতম হাতিয়ার, ইতিবাচক মন্তব্য সামনে এগোনোর অনুপ্রেরণা ।  নিজ দেশের বিবিধ বিষয়াদি নিয়ে ভিনদেশী লোকজনের সাথে আমার কথা হয়। স্বাধীনতা, ভাষা, সংস্কৃতি, পারিবারিক নিয়ম শৃঙ্খলা, বন্ধন, শ্রদ্বাবোধ, ধর্মীয় অনুশাসন, পালা পার্বণ, পিঠা-পুলি, পোশাক-আচার,এবং আরো অনেক কিছু। আনন্দে আমার বুক ভরে উঠে যখন আমার দেশের রূপ লাবণ্যের কথা, সৌন্দর্যের কথা বিদেশীরা বলে।সে সাথে কতিপয় কিছু লোকের জন্য ঠিক তার উল্টোটা শুনতে হয়। তারপরেও দেশ আমার, মাটি আমার।স্বাধীনতা আমার বাকস্বাধীনতার। ন্যায়ের পক্ষে অন্যায়ের বিপক্ষে। 

